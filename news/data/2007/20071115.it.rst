=============
Aggiornamento
=============

:Author:   Paolo Besser
:Date:     15-11-2007

Ultime novità
-------------

Nelle ultime settimane, AROS è stato oggetto di correzioni e 
migliorie di ogni genere. Per esempio, Neil Cafferkey ha corretto 
alcuni bug piuttosto pesanti di `InstallAros`__; Nic Andrews ha lavorato sul suo driver di rete RTL8139; e Robert Norris ha corretto 
un bug nella notifica dei file, che aveva reso inagibili le 
preferenze. Ma questi sono solo i più importanti.

Robert Norris ha aggiunto un driver SDL per la versione linux hosted 
di AROS. Ora è possibile compilare AROS hosted in modo che non 
necessiti del server X (non serve nemmeno più che sia installato per 
compilare). In teoria questo dovrebbe aiutare anche il porting di 
AROS hosted pure su tutte le altre piattaforme, o comunque su tutte 
quelle che dispongono delle librerie SDL. Tuttavia, per il momento 
questo driver è più lento di quello per il server X.

Matthias Rustler ha portato ptplay.library su AROS. Trasforma i 
moduli di Protracker in file audio. Per di più, ha convertito anche  
ShellPlayer, un semplice lettore. Saranno inclusi nelle build 
notturne, nel cassetto Extras/MultiMedia/Audio.

Matthias Rustler ha cominciato anche il porting di `Wazp3D`__ 
di Alain Thellier, una libreria che intende essere compatibile con 
la famosa Warp3D.library per AmigaOS 68040. Dovrebbe rendere più 
semplice il porting di alcuni giochi 3D per Amiga. Wazp3D può 
lavorare anche come renderer software, facendo credere alle 
applicazioni che sia installata una scheda video accelerata.

Michal Schulz ha fatto alcuni importanti progressi nella sua versione  
`x86-64`__ di AROS. Il giorno in cui sarà possibile lavorare con 
AROS a 64 bit si avvicina sempre di più. Nel frattempo, Michal ha 
aggiunto il supporto delle istruzioni SSE al sistema operativo.

Petr Novak ha tradotto `aros.org in Ceco`__.


__ https://ae.amigalife.org/modules/newbb/viewtopic.php?topic_id=2319
__ http://ftp.ticklers.org/pub/aminet/driver/video/Wazp3D.readme
__ http://msaros.blogspot.com/2007/10/very-close.html
__ http://www.aros.org/cs


